# Zmiana numeru konta firmowego

Posiadam osobne konto firmowe na potrzeby JDG, co do zasady w innym banku niż konto prywatne.

Kilkukrotnie przenosiłem konto firmowe z banku do banku i prawie zawsze robiłem to według następującej checklisty.

Nie wszystkie kroki są obowiązkowe - wiele z nich to mój osobisty wybór poparty latami doświadczeń z różnymi bankami.

## Wybór nowego banku

Kryteria, na które zwracam uwagę:

- nie jest to bank, w którym mam konto prywatne
- nie jest to bank, w którym już kiedyś miałem konto (choć wyjątki się zdarzały i nie wykluczam kolejnych)
- warunki, przy których konto jest bezpłatne
  - najczęściej jest to minimalna suma obrotów w miesiącu lub konieczność przelewu do ZUS
- opłata za przelewy
  - przelewy wewnątrz tego samego banku są zazwyczaj darmowe, ale między bankami bywa już różnie
- odległość do najbliższej placówki, liczba placówek
  - wiele nietypowych sytuacji nie da się załatwić przez internet i nie korzystam z telefonu do kontaktów z bankiem - dlatego wizyty osobiste są często niezbędne
- czy muszę wyrazić zgodę na komunikację w celach marketingowych
  - co do zasady nie wyrażam zgody - banki nigdy nie zaoferowały mi niczego, co w danym momencie uważałbym za niezbędne lub atrakcyjne, oraz nie lubię odbierać niezapowiedzianych telefonów w trakcie pracy lub innych czynności  
  - czasem jest to wymóg odblokowujący dodatkowe korzyści (co mi nie przeszkadza), a czasem konieczność, aby uniknąć opłat za prowadzenie rachunku - a to uważam za nieakceptowalne
- czy mogę posiadać rachunek bez karty płatniczej
  - nie mam potrzeby posiadania dwóch kart, szczególnie teraz, gdy możliwe są płatności aplikacją mobilną
  - karta płatnicza jest zazwyczaj płatna, jeżeli nie dokonamy nią płatności na określoną kwotę
    - nie robię aż tylu zakupów firmowych, by mi się to opłacało, a do prywatnych celów mam kartę prywatną
- czy za pomocą rachunku w banku da się potwierdzić tożsamość
  - na przykład na potrzeby zakupu jednorazowego kwalifikowanego podpisu elektronicznego
    - https://szafir.kir.com.pl/eshop-web/mSzafir/mSzafirSingle.html
  - to bardziej 'nice to have' niż sztywne wymaganie, ponieważ w efekcie zawęża ono listę do zaledwie kilku banków w Polsce

## Przeniesienie rachunku

Co do zasady jest to po prostu otwarcie nowego rachunku i zamknięcie starego. Banki oferują możliwość "przeniesienia" konta i automatyzacji wielu tych kroków, jednak nie korzystałem jeszcze z tej możliwości.

- Otwarcie nowego rachunku
  - zdecydowanie lepiej przez internet, jeżeli jest taka możliwość - procesy w placówkach często trwają o wiele dłużej
- Uruchomienie dostępu do bankowości przez internet i aplikację mobilną, wyłączenie możliwości kontaktu przez telefon
- Przeniesienie listy kontrahentów
- Jeżeli nie było to możliwe przy procesie otwarcia konta - złożenie wniosku o rezygnację z karty płatniczej
- Podpisanie i archiwizacja umowy z bankiem
  - Podpis zazwyczaj za pośrednictwem kuriera
  - Jeżeli nie dochodzi do tego etapu, to bank pobierze ode mnie wzór podpisu przy pierwszej wizycie w placówce
- Zgłoszenie zmiany numeru konta w CEIDG
  - poprzez aktualizację wpisu w CEIDG: https://www.biznes.gov.pl/pl/opisy-procedur/-/proc/737
  - nie ma potrzeby zgłaszać tego nigdzie indziej - aktualny wpis CEIDG jest przekazywany do ZUS i organów skarbowych
  - należy to zrobić w ciągu 7 dni od założenia rachunku
- Upewnienie się, że nowy numer konta figuruje w CEIDG i jest widoczny w wykazie płatników VAT
  - https://www.podatki.gov.pl/wykaz-podatnikow-vat-wyszukiwarka
- Zmiana numeru konta w systemie księgowym oraz na szablonie wystawianych faktur
- Kontakt z kontrahentami, którzy płacą za moje usługi w sprawie zmiany rachunku
  - proces różni się w zależności od firmy
  - czasem wymagany jest dodatkowy wniosek, a czasem wystarczy telefon do odpowiedniej osoby i uwzględnienie nowego numeru konta na przyszłych fakturach
- Potwierdzenie, że kolejne płatności nie wpływają już na stary rachunek firmowy
  - warto odczekać jakiś czas, np. miesiąc
  - jeżeli dostanę płatność na stary rachunek pomimo uprzedniego zgłoszenia zmiany, sprawa wymaga wyjaśnienia - zazwyczaj jest to zwykły błąd ludzki
- Złożenie wniosku o zamknięcie starego rachunku
  - najczęściej osobiście w placówce banku
  - warto w tym momencie skorzystać z możliwości podania powodu przeniesienia rachunku
    - prawie nigdy nie przenoszę rachunku bez powodu i lubię, gdy bank wie, co spowodowało ucieczkę jeszcze jednego klienta
