# Strefy geograficzne

Każdy kraj w UE ma możliwość ustanawiania własnych stref geograficznych dla dronów.

Strefa geograficzna - część przestrzeni powietrznej, wyznaczoną przez PAŻP, która ułatwia, ogranicza lub wyklucza operacje z użyciem BSP, aby wyeliminować zagrożenia związane z bezpieczeństwem, prywatnością, ochroną danych osobowych, ochroną lub środowiskiem, wynikające z operacji z użyciem tych systemów.

Każdy kraj Europy określa strefy geograficzne na swoj sposób. Należy sprawdzać je dla każdego kraju z osobna. Za loty sprzeczne z prawem grożą kary.

## Możliwe ograniczenia w strefach geograficznych

- zakaz niektórych lub wszystkich operacji z użyciem dronów
- wymaganie spełnienia szczególnych warunków co do niektórych lub wszystkich operacji
- wymaganie uzyskania uprzedniego zezwolenia na operację w odniesieniu do niektórych lub wszystkich operacji
- objęcie operacji z użyciem dronów określonymi normami środowiskowymi
- zezwolenie na dostęp wyłącznie niektórym klasom dronów
- zezwolenie na dostęp wyłącznie dronom wyposażonym w określone funkcje, np. systemy zdalnej identyfikacji lub systemy świadomości przestrzennej

## Strefy geograficzne w Polsce

- **DRA-P** - strefy zakazane (oznaczane na czerwono)
  - operacje z użyciem dronów nie mogą być wykonywane
  - dozwolone loty wyłącznie na potrzeby zarządzającego strefą
- **DRA-R** - strefy ograniczone (oznaczane na żółto)
  - operacje z użyciem dronów mogą być wykonywane za zgodą i na warunkach określonych przez zarządzającego strefą (najczęściej PAŻP)
  - istnieje podział na podstrefy:
    - DRA-RH - strefy ograniczone o wysokim prawdopodobieństwie uzyskania zgody na lot
      - drony do 900 g - niewymagana zgoda na loty:
        - do wysokości 100 m
        - do wysokości najbliższej przeszkody znajdującej się w promieniu do 50 m od drona
      - drony od 900 g do 25 kg - niewymagana zgoda na loty do wysokości 100 m
    - DRA-RM - strefy ograniczone o średnim prawdopodobieństwie uzyskania zgody na lot
    - DRA-RL - strefy ograniczone o niskim prawdopodobieństwie uzyskania zgody na lot
- **DRA-I** - strefy informacyjne (oznaczane na zielono)
  - zawierają informacje konieczne dla zapewnienia bezpieczeństwa wykonywania lotów przy użyciu dronów (różnego rodzaju ostrzeżenia)

Strefy planowane w przyszłości:

- **DRA-T** - strefy ograniczone, w których PAŻP wskazuje dodatkowe warunki techniczne dla dronów wykonujących operacje w strefie
- **DRA-U** - strefy geograficzne dla systemów BSP, w których operacje mogą odbywać się wyłącznie przy wsparciu określonych, zweryfikowanych usług zapewnianych w tej strefie i na warunkach wskazanych przez PAŻP

Przed rozpoczęciem lotu należy sprawdzić strefę, w której się znajdujemy za pomocą systemu [PansaUTM](https://utm.pansa.pl/) lub na stronie [checkin.pansa.pl](https://checkin.pansa.pl).
